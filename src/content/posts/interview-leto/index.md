---
title: Interview s Leto
author: Mária Galandová (Kokoska)
date: 2024-04-02
cover: /src/assets/images/posts/interview-leto/cover.png
---
Ahojte, som Kokoska, zástupkyňa oddielového vodcu. Chcela by som Vás zoznámiť s Leto, naším „oddielovým slniečkom“. Je radkyňou družiny Húseničky. Mnohí ju určite poznáte, ale ak sa túžite dozvedieť viac pikošiek, neváhajte preletieť očami toto krátke interview :)

**Leto, aký máš vzťah s letom? Si svojím najobľúbenejším ročným obdobím?**

Áno, mojím najobľúbenejším ročným obdobím je leto, ale dlho to tak nebývalo. Prekvapujúco to bývala veľmi dlho zima, ale odkedy som začala chodiť na letné skautské tábory a odkedy prestal byť na zimu sneh, začala som mať radšej leto.

![Ruky so slniečkom](/media/interview-leto/J3D_20241020_105733_EZ.mod.jpg)
*Foto: Eliška Zemanová / archív oddielu*

**Už tri roky úspešne vedieš družinu Húseničiek s tvojimi drahými skautskými spoluradkyňami, a to máš ešte len 14 rokov. Čo ťa priviedlo k radcovaniu? Nezaplietla si sa čistou náhodou s nejakým mafiánom / náčelníkom / (bývalým) učiteľom angličtiny**

Ako som sa stala skautkou? Stalo sa to tak, že som bola v 5. triede a učil nás vtedy angličtinu Mafián (Majo Lezo). A jedného dňa zavolal moju kamošku, ktorej otec je tiež mimochodom skaut, či nechce ísť pomôcť na skautskú akciu. Ja som sa vtedy trochu nahnevala lebo mi to pripadalo nefér, že zavolal moju kamošku ale mňa nie. Tak sa mi podarilo presvedčiť Mafiána, aby som šla aj ja. Vtedy som ešte nevedela, kto sú skauti, myslela som si, že to sú to tí ľudia, čo predávajú cookiesky. Nikdy mi nenapadlo, že by som sa stala skautkou… Hrozne sa mi na tej akcii zapáčilo, spoznala som tam super ľudí, s ktorými som doteraz kamoškou, bola to jedna z mojich najobľúbenejších akcií, na akých som kedy bola. Touto akciou bola trojdňovka v Trenčíne s témou Prašina. Následne som sa po akcii prihlásila do skautingu. Stále neverím tomu že odvtedy prešli už štyri roky. 🤗

**Ako by si tromi slovami charakterizovala dobrého radcu?**

Dobrý radca by mal podľa mňa byť čestný. Mal by mať radosť z trávenia času s deťmi a tvorenia programu pre nich, lebo ak ťa nebaví tvorenie družinoviek i, tak podľa mňa nemá zmysel aby si bol radcom. A malo by sa naňho dať spoľahnúť, keď ho nechávajú samého s deťmi na ktoré treba dávať pozor.

**Myslím, že táto charakteristika na teba to rozhodne sedí. Odkiaľ ale momentálne čerpáš skúsenosti a inšpiráciu na vedenie družiny?**

V týchto časoch ma najviac inšpiruje [radcák](https://www.skauting.sk/skauti/vzdelavanie/system-vzdelavania/radcovsky-kurz/) (skautský vzdelávací kurz), lebo si ho práve teraz robím. Hrozne veľmi ma ale inšpirujú aj moje baby zo Svetlušiek. Sú úplne úžasná inšpirácia a motivujú ma, aby som ďalej radcovala. A zároveň ma inšpirujú aj moje deti na družinovkách, Húsenice, aby som ďalej bola ich super radkyňou, lebo sú to úžasné baby. 😁

**Akú hru najviac obľubujú tvoje Húseničky?**

Moje baby majú rady Žmurkanú, Hada, Jed ale úplne najviac majú rady hru Ninja. Hráme ju skoro každú družinovku. 😅 Ale majú rady aj všetky typy nahánačiek.

**Aká pesnička ti najviac pripomína leto, Leto?**

Skautské pesničky, ktoré mi pripomínajú leto sú také tie táborové pesničky. S nimi mám hrozne veľa spomienok, napríklad na tábore, keď tam sedíme pri pagode a spievame všetky možné pesničky. Moje najobľúbenejšie sú asi Tri kríže a Severní vítr je krutý, alebo Kozel. To sú totiž tie pesničky, čo sa spievajú vždycky na turistikách a to mi pripomína najlepšie zážitky z leta a tie najlepšie časy, keď som bola najšťastnejšia.

![Pagoda](/media/interview-leto/DSC_0369.JPG)
*Foto: Martin Krchnavý / Modrý oblak*

**Aký je tvoj top zážitok z letného tábora?**

Môj naj zážitok bol, keď nás na tábore 2023 zobrali o desiatej večer na rozhľadňu. Dali nám 20 minút na pobalenie si všetkého potrebného na prespanie vonku. Následne nás donútili šlapať na kopec vedľa tábora, na ktorom stála daná rozhľadňa. Keď sme tam konečne došli bolo tak 11:00, tak nás poslali spať na celtách pod holým nebom. To bolo prvýkrát, čo som spala pod holým nebom. Prišla som na to, že spanie pod stanom je oproti tomuto pre mňa omnoho menej zaujímavé. A stalo sa to jednou z mojich obľúbených aktivít.
Ale príbeh sa ešte nekončí lebo nás následne na druhý deň ráno zobudil o štvrtej ráno a donútili nás pozerať sa na východ slnka. Bol veľmi pekný a v živote na to nezabudnem.

![Tábor](/media/interview-leto/DSC_0699.JPG)
*Foto: Martin Krchnavý / Modrý oblak*

**Keď už vieme obľúbené hry tvojich skautských detí, aká je tvoja najobľúbenejšia hra?**

Jedna z mojich najobľúbenejších skautských hier je asi Žmurkaná. No moja úplne najobľúbenejšia hra, je na 100% Kvetinka, ale to je taká hra pre starších, takže ju moc veľa detí nepozná…

--\
4. oddiel Vychádzajúceho slnka\
Spracovanie: Filip Antala (Ítéčkár)
